Tanjug | 23. novembar 2017. 18:46 > 22:13 |

Američki predsednik Donald Tramp zahvalio je danas, na Dan zahvalnosti, vojsci SAD na zalaganju, istakavši da Amerika "zaista pobeđuje svoje neprijatelje" i da se "o tome ponovo priča".

Tramp, koji praznik proslavlja u svom privatnom klubu na Floridi, rekao je pripadnicima vojske putem video-linka da su u Avganistanu i protiv Islamske države postigli više napretka pod njegovim nadzorom nego što je to bio slučaj u godinama prethodne administracije, prenosi AP.

Pročitajte još: DAN ZAHVALNOSTI U SVEMIRU: Ćurka, boranija i američki fudbal (VIDEO)

"Svi pričaju o napretku koji ste postigli u nekoliko proteklih meseci. O nama se ponovo priča kao o oružanim snagama - zaista pobeđujemo", rekao je Tramp Borbenom timu Prve brigade 82. vazduhoplovne divizije čiji pripadnici izvode operacije u Kandaharu u Avganistanu.

Tramp je rekao i da se američka vojska "više ne bori samo da bi se kretala unaokolo, već - da bi pobedila".

Govoreći o 74. ekspedicionoj borbenoj diviziji baziranoj u vazduhoplovnoj bazi Indžirlik u Turskoj, Tramp je nagovestio da administracija njegovog prethodnika Baraka Obame nije dozvoljavala vojnicima na terenu da rade svoj posao.

"Kažu da smo postigli više napretka protiv Islamske države nego što su oni uspeli u godinama prethodne administracije. A to je zato što vas ja puštam da radite svoje posao", istakao je on.

Tramp se danas, na prigodnim skupovima i na Tviteru, hvalio i kad je reč o ekonomskim uspesima postignutim otkako je on došao na vlast.

Američki predsednik i prva dama Melanija posetili su ranije danas stanicu Obalske straže u mestu Rivijera Bič na Floridi, gde je Tramp više puta pohvalio Obalsku stražu zbog angažovanja u otklanjanju posledica uragana Harvi u Teksasu.

"Kakav ste samo posao obavili", rekao je Tramp, prenela je američka agencija.

Donald i Melanija Tramp obezbedili su ručak za muškarce i žene koji provode Dan zahvalnosti na stanici kod Trampovog kluba Mar-a-Lago, uključujući sendviče sa ćuretinom, kolače, korpe sa voćem i drugu vrstu hrane.

Tramp je, takođe, pohvalio superiornost američke vojne opreme, naročito skrivenog lovca F-35 "koji uvek pobeđuje", istakavši da nastoji da osigura da oprema koju SAD prodaju drugim zemljama - čak i saveznicima - ne bude dobra kao ona koja se nalazi na američkoj teritoriji.

"Uvek kažem - neka naše bude malčice bolje", rekao je on, zaključivši da se "sa saveznicima nikad ne zna" i da se "saveznik može i preobratiti".

Američki predsednik Donald Tramp i prva dama Melanija posetili su danas na Dan zahvalnosti stanicu Obalske straže u mestu Rivijera Bič na Floridi.

POSETA OBALSKOJ STRAŽI

Tramp je više puta pohvalio Obalsku stražu zbog angažovanja u otklanjanju posledica uragana Harvi u Teksasu.

"Kakav ste samo posao obavili", rekao je Tramp, prenosi AP.